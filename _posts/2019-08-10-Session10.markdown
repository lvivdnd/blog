---
layout: post
title:  "Сесія 10"
date:   2019-08-10 00:00:00 +0000
categories: Dnd roleplay
---
### Загін шукачів пригод:
Стандартна компанія, а також декілька нових потенційних героїв:
* Велір, напівельф-злодій (1)
* Фіннан, хафлінг-злодій (1)
* Есвель, напівельфиня-магиня (1)

## Пригоди:
Пригоди почалися з самісінького ранку. Розбудив товаришів шум гігантських крил і дикий рев дракона. Слідом за ним до Фандаліну ввійшла орда [Культу Дракона](https://forgottenrealms.fandom.com/wiki/Cult_of_the_Dragon) - організації фанатиків, які повсюдно шукають драконів, щоб поклонятись їм і призвати в цей світ темну богиню-драконессу [Тіамат](https://forgottenrealms.fandom.com/wiki/Tiamat). Культисти переконали молодого зеленого дракона Веномфанга, що тепер шукачі пригод з Фандаліна не дадуть йому спокою, а тому єдиний вихід - захопити поселення собі. Для підкріплення культисти домовились із вигнаною нещодавно бандою Червоних Плащів про збройну підтримку. Від імені культу виступила Тівара Еламірта - драконороджена-чарівниця, а від імені розбійників - Скляний Посох, маг-розбійник. Фандалінцям запропонували сплатити одноразово 50 золотих і далі 10 золотих в тиждень в Казну Дракона, або померти. Дракон же облюбував руїни Тресендарського помістя і влаштував там своє логово. А де логово дракона - там і його скарб.

Щоб заховатися від незгод, Дюрам, Зен і Ґурдріс поправили свої імпровізовані постелі на фермі зниклої гобітині і продовжили спати. В той час в таверні між собою познайомилися маг зі злодіями. Шум їх, звісно що, зацікавив, та й війська були цікаві на вигляд - от вони й вирішили подивитися зблизька, що там і як відбувається. Велір побачив, як жрицю тягнуть геть з міста, і вирішив, що його компанія буде не зайва. Гобіту стала цікавою глибина гаманця Харбіна Вестера - місцевого старости. І він був досить вмілим, щоб добратися до того гаманця. Та не вистачило талану, щоб непомітно витягнути і зникнути в масі народу. І якийсь з місцевих горлорізів таки спіймав його за руку. Маг помітив, що товариш попав у біду, і з усіх сил старався йому допомогти. Тому з усією своєю наполегливістю і фантазією вирішив відвернути увагу всіх, аби надати змогу гобіту утекти. Та на жаль щось пішло не так. І замість того, щоб мирно відвернути увагу - він обпалив безліч людей вогнем, а кілька нещасливця навіть убив. Про це нам не відомо, так як ґвалт піднявся дійсно знатний, і побачити, що відбувається, було складно. Але не так сталося як гадалося. І ця жорстока акція замість того, щоб визволити гобіта - принесла проблеми самому магові. Культисти зацікавилися, хто ж це такий сміливий, накинулися і схопили мага.

В той же час, прокинулися і нарешті вийшли з такої любої ферми, Зен та Ґурдріс з Дюрамом. Прокравшись ближче до центру міста, Дюрам помітив давнього "знайомого" - мага Скляного Посоха. І чомусь вирішив, що в нього є шанси дізнатися щось корисне про поточну ситуацію в політиці краю. Зен знала, що така затія не може пройти без ускладнень, а тому трималася на відстані і спостерігала за ситуацією, щоб допомогти в разі потреби. І постала перед її очами дивовижна картина: Дюрам сам віддав свою зброю, сам дозволив себе звязати, і сам в путах потопав в сторону таверни. Дивуючись з того що відбувається, Зен послідувала за конвоєм.

А Дюрам все надіявся, що Скляний Жезл розповість щось достойне уваги. А той лише затягував час та погіршував якість життя напіворка. В один момент він взагалі вирішив зробити оту саму якість несумісною з життям. І раптом на Дюрама зійшло осяяння, що він нічого не дізнаєтсья корисного тут. І тому напіворк вирішив перевірити блиск своїх п'яток. Практика показала, що вони таки доволі блискучі. Бо Дюрам зумів вирватися з таверни і почав утікати. А далі відбулося взагалі щось унікальне, поруч з напіворком почав бігти молодий напівельф з дуже вмілими руками, який спробував розв'язати пута. На жаль, швидкість бігу стала на заваді, тому розв'язати не вдалося. Та кинджал успішно вирішив проблему, і Дюрам був звільнений. Також Велір вклав у руки Дюрама зброю, чим несказано порадував варвара, який почувався голим без зброї. Та Жезл не бажав їх відпускати і кинувся в погоню. І почався розтягнутий бій, в першій лінії були Велір, Дюрам, Скляний Посох і Червониі Плащі, на підході була Зен, а також десь на горизонті маячив клірик Ґурдріс.

Бій як такий навіть не встиг відбутися. Бо, пригадуючи минулий досвід, Дюрам дуже боявся, що зараз йому запудрять мізки, і він стане дурником на ниточках, тому з усією своєю злістю берсерка накинувся на Скляного Посоха з єдиною метою - вирвати з його рук таку делікатну але жахливу зброю. І це вдалося... Вражений ефективністю своїх дій, він побіг поближче до клірика, який краще розуміє природу жезла, і знає, як краще його захистити. Та це було зайвим. Втративши свого жезла, Скляний Посох був морально знищений, а тоді став невидимим і десь зник.

В той же час в героїв, які були в центрі села і подій, також життя вирувало. Гобіт, якого кинули до в'язниці, зумів зникнути на очах вартових (корисно бути малим обідранцем, якщо тебе кинули до тюрми). Вражені охоронці зайшли в камеру - а він вибіг та закрив їх. І побіг до свого товариша мага, якого культисти змушували якось їх подивувати, бо в іншому випадку йому грозила смерть. Гобіт був вмілим злодієм, тому зумів допомогти товаришу врятуватися, і згодом вони доєдналися до відомих нам Зен та Ґурдріса. І всі дружньо вирішили покинути Фандалін якомога швидше бо содомія з Культом стала не на жарт загрозливою.

І тут-то Дюрам згадав про свою нещодавню гутірку з друїдом Рейдотом про легендарний ріг Приборкувач Драконів, який зараз дуже б навіть здався героям та Фандаліну. За артефактом, щоправда, треба йти в Священну Рощу Друїдів, а ніхто окрім друїда шляху туди не покаже. От і вирішили герої повернутись до руїн поселення Громове Дерево, звідки тижнем раніше разом з Рейдотом тікали від Веномфанга.

В Громовому Дереві героїв чекало суцільне розчарування. Друїда нема, скарбів нема, є лише незрозумілі каракулі на стіні вежі, та й усе. Велір відважно попрямував у смердюче лігвисько, щоб перемалювати каракулі зі стіни, і перевіривши відходи життєдіяльності дракона, знайшов червоний кристал. Такий самий, як герої кілька тижнів тому бачили у Халії Торнтон - голови Фандалінської Рудної Біржі.

Перевіривши все поселення, герої знайшли:
* міміка, який вирішив хвацько з'їсти гобіта
* трішки попелястих зомбі - клірик відчув в собі праведний гнів і потяг до їх знищення
* кузню з магічним ковальським молотом, де дворф згадав своє дитинство і трішки покував. Невідомо чи це в кузні справа, чи у вміннях дворфа, але якщо річ вдавалася - то вона була дивовижної міці.
* меч-бастард, який різав будь-який матеріал і плював на резистентність матеріалу
* громовий бойовий молот, який набирав силу після кожного удару, щоб вивільнити її при критичному попаданні і збільшити силу в 4 рази.

В одній з хаток маг Ґарет знайшов незліченну кількість кровопивць, яких розніс громовою хвилею на шматки. Але шматки довго не лежали, а натомість почали збиратись у величезну купу пульсуючого м'яса. З хати повибігали всі. Крім мага. Ґарет завченим рухом вималював в повітрі знак, промовив магічне слово і вистрілив у м'ясного монстра вогняною стрілою. Дивно, але стріла лиш розлютила почвару, тікаючий маг був схоплений тентаклями і затягнутий назад в хатину. Двері зачинились. Коли герої наважились увійти, в хаті було тихо і абсолютно пусто.

І залишився лише один будинок, куди не вдалося зайти. Грубій силі двері не піддавалися, відмички відторгували, а удари зброєю рикошетили героям. Отримавши по шапці, Дюрам та Ґюрхільд почали мізкувати, які ще методи можуть бути потрапити до будинку. І зробивши надзвичайно велике зусилля над собою і своїми звичками, варвар постукав у двері, просто акуратно і доволі легко постукав - і це мало зміст. Двері відчинилися, за ними був друїд Рейдот. Герої вирішили, що треба з ним побалакати, і дружньо зайшли в хатину. Друїд був неймовірно радий їх бачити. Лякаючим був лише звук, з яким закрилися двері.

### Підсумки: 
* доєдналися нові герої, які мають відчуття стилю, та знають як не сумувтаи
* знайдено друїда
* отримано магічний жезл
* втрачено єдиного мага, який міг користуватись ним
